# Language: Objibwa
#   ISO 639-3:
#   Alt Name: ᐊᓂᔑᓇᐯᒧᐏᐣ
#   Alt Name: Anishinaabemowin
#   Alt Name: Nnishnaabemwin
#   Alt Name: Ojibw{a,ay,e}
#   Alt Name: Chippewa
# Dialect: Northern
# Orthography:
# Source: http://www.languagegeek.com/algon/ojibway/nn_example.html
# Original Source: Sugarhead, Cecilia. 1996. ᓂᓄᑕᐣ / Ninoontaan - I can hear it: Ojibwe stories from Lansdowne House.  Edited, translated and with a glossary by John O'Meara. Winnipeg : Algonquian and Iroquoian Linguistics.
#

ᒐᑲᐯᐡ ᑲᔦ ᑎᐱᑭᑭᓯᐣ

ᐌᐡᑲᐨ ᒥᓇ ᑭᒋᐃᑴ ᐁᔑᓂᑲᓱᑯᐸᓀᐣ ᓄᑯᒥᐢ᙮ ᒥ ᑕᐡ ᐅᑭᐊᔭᐗᑯᐸᐣ ᓇᐯᓴᐣ ᐁᐃᔑᓂᑲᓱᓂᑯᐸᓀᐣ ᒐᑲᐯᐡ᙮ ᒥ ᑕᐡ ᐊᐦᐊ ᒐᑲᐯᐡ ᑭᒥᓄᑭ ᑲᔦ ᑭᒪᐡᑲᐎᓯ᙮

ᒥ ᑕᐡ ᒥᓇ ᑲᔦ ᑭᓂᑕᐸᐸᒥᐊᔭ ᐊᐦᐊ ᒐᑲᐯᐡ ᑲᔦ ᑕᐡ ᑭᓂᑕᒪᒥᑭᑎᓯ ᐊᐎᔭᐣ ᐃᑯ ᑲᔦ ᐊᐎᔭᔑᔕᐣ ᑲᔦ ᐱᑯ ᓂᐱᑲᐠ ᑲᐊᔭᓂᐨ ᐁᑾ ᑲᔦ ᐊᓂᔑᓇᐯ᙮ ᒥ ᐱᑯ ᑲᔦ ᑲᐃᔑᐗᓂᐦᐃᑲᓂᐗᑎᓂᐠ ᐁᑭᐃᔕᐨ, ᐁᑭᒪᒥᑭᒋᑐᐨ ᐗᓂᐃᑲᓂᓂ ᑲᔦ ᐱᑯ ᓇᑾᑲᓂᓂ᙮ ᐊᐸᐣ ᐌᑌᑎᐨ ᑲᐯᑭᔑᐠ᙮ ᐸᓂᒪ ᐱᑯ ᐁᐊᑾᑎᐱᑲᓂᐠ ᐁᐱᑭᐌᐨ᙮ ᒥ ᑕᐡ ᐊᐦᐊ ᓄᑯᒥᐢ ᐁᑲᓄᓇᐨ, “ᐊᓂᐣ ᑲᐃᔑᒋᑫᔭᐣ ᒥᓂᑯᐠ ᑲᑭᐃᓀᑎᔭᐣ ᑲᐯᑭᔑᐠ”᙮

ᒥ ᑕᐡ ᐊᐱᒋ ᐁᓇᐎᓇᑾᑎᓂᐠ ᐗᓴ ᓄᐱᒥᐠ ᐁᑕᐗᐨ ᓄᑯᒥᐢ ᑲᔦ ᒐᑲᐯᐡ᙮ ᒥ ᑕᐡ ᑲᐃᓇᐨ ᓄᑯᒥᐢ ᒐᑲᐯᔕᐣ, “ᒪᒐᐣ ᓇᓯᐱᐣ ᒋᓇᓯᑲᒪᐣ ᓂᐱ ᐁᑲ ᑫᑯᐣ ᓂᐱ ᐁᐊᔭᔭᐠ, ᐊᒪᐣ ᑭᑲᐡᑭᑐᐣ ᒪᒥᓯ ᐁᑐᑕᒪᐣ, ᐊᒥᐣ ᐃᑲ ᑭᑯᑕᒋᓯᐣ”᙮

ᒥ ᑌᐺ ᑲᐃᔑᓇᓯᐱᓂᔕᐗᑲᓂᐎᐨ ᒋᓇᑕᐦᐃᐱᐨ᙮ ᒥ ᑕᐡ ᓄᑯᒥᐢ ᑲᐃᓇᐨ, “ᒪᓇᑲᓇᐗᐸᒼ ᑎᐱᑭᑭᓯᐢ, ᑲᐎᐣ ᑲᔦ ᑲᓄᓇᑫᐣ”, ᐅᑭᐃᓇᐣ᙮ ᒥᑌᐺ ᑲᐃᔑᓇᓯᐱᐨ ᐁᑭᓇᑕᐦᐃᐱᐨ ᐅᑕᑭᑾᐣ ᐁᑕᑯᓇᐨ᙮ ᐊᐱ ᑌᐺ ᔐᒪᐠ ᐅᑭᑲᑲᓄᓇᐣ ᑎᐱᑭᑭᓯᓱᐣ ᑲᔦ ᐅᑭᒪᒥᑭᓱᒪᐣ ᑲᔦ ᐱᑯ ᐅᑭᐸᐱᓄᑕᐗᐣ᙮ ᒣᑾᐨ ᓇᓯᐱᑲᓇᐠ ᐅᑕᐦᐃᐸᓂᐠ ᒥ ᑲᐃᔑᐸᐸᑭᒪᐨ ᐃᓂ ᑎᐱᑭᑭᓯᓱᐣ᙮ ᐱᓂᐡ ᑕᐡ ᑭᐱᐯᔓᓇᑯᓯ ᑎᐱᑭᑭᓯᐣ ᐁᑭᓂᐡᑭᒥᑯᐨ ᒐᑲᐯᔕᐣ᙮ ᒥ ᓴ ᐊᐸᐣ ᐁᑭᒪᓂᐱᓂᑯᐨ ᑎᐱᑭᑭᓯᓱᐣ, ᐊᓂᐡ ᑲᐎᐣ ᐅᑭᓂᑕᓄᑕᓯᐣ ᐊᓂᑭᐎᑕᒪᐗᑲᓂᐎᐨ᙮

ᒥ ᑫᑲᐱ ᓄᑯᒥᐢ ᐁᑶᓇᐎᐱᐦᐊᐨ ᐃᓂ ᒐᑲᐯᔕᐣ᙮ ᒥ ᐁᑭᑐᐨ, “ᐊᐣ ᐃᓇᑊ ᐁᐱᒋᑭᓄᐌᐡ ᐅᑌᑎᐨ, ᓂᑕᐡᑲ ᐁᒪᒥᑭᒋᐦᐊᑴᐣ ᑎᐱᑭᑭᓯᓱᐣ, ᐊᓇᑭᐅᒋᐦᐊᑭᐸᐣ ᐁᑲ ᒋᑐᑕᐠ”᙮

