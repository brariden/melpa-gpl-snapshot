# Language: Micmac
#   ISO 639-3: mic
#   Alt Name: Míkmawísimk
#   Alt Name: Mi'gmawi'simg
# Dialect:
# Orthography: Lexicon
# Source: http://www.languagegeek.com/algon/mikmawisimk/mikmawisimktext.html
# Original source: DeBlois, Albert D. 1990. Micmac texts. Ottawa: Canadian Museum of Civilization. PM1791 .D52 1990
#

E:ye e:ye. Ki:s sa:q nestuwita:sultimk, ’Lnu:k eykik Unama:kik. Weja:tekemkek K’listo:po:q pekisinkek. Tujiw wejimikwite:tasit ta:n koqowey t’la:sitew, ta:n t’litutew mimajuwaqan ke: we:kaw. K’listo:po:q etlipkisink kissetta:newimk, na: tami semiselewimk. Pekisink etlimewisultiyek; pkwimann, etliktantu:titl mimajuwinu:k, ta:n ula: kesikeweyl kispastaq. Kispasmi:titl pkwimann wujjit kesikewey.

Na tujiw K’listo:p oqwa:t. K’listo:p oqwa:t, uti, oqwa:t. Teluwet, “Tett ika:q manasu:lkw apaqtu:jk; apaqtuk.” Nike: wiki:ti:tij apaqtuk. Uti, piltuwaptm ta:n koqowey. Oqote:tut, amskwes nemitumk na tujiw manasu:lkw. E:’e, na paqasa:to:q kullpisunek. Wejkwina:taqamisukwit. Sawtaqa:taqan, welipotji:j e:w’k. Wel na wejkwina:taqamisukwit. Qaske:k ika:j, e:ya oqwasa:toq wtul. Uti, ke:kwipukuwa:’ij kunntew meski:k etek, tett aklasiyewi:sit etuk.

