# Language: Cree
#   ISO 639-3:
# Dialect: Moose Cree
# Orthography:
# Source: http://www.languagegeek.com/algon/cree/ycr_example.html
# Original Source: ᐎᓐ, ᑎᓇ (Tina Wynne). 1993. ᐎᓴᑫᒐᒃ ᐁᑯ ᒪᑲ ᒪᐃᑲᓇᒃ / Wesakaychak and the Wolves, translated by Philip Goodwin. Cobalt, Ontario: Highway Book Shop (Syllabics). ISBN: 0-88954-379-8
#

ᐎᓴᑫᒐᒃ ᐁᑯ ᒪᑲ ᒪᐃᑲᓇᒃ

ᐅᒪ ᐊᑕᓗᑫᐎᓐ ᐊᓕᒧᒪᑲᓋᓐ ᓇᐯᐤ ᐎᓴᑫᒐᒃ ᐁ ᐃᔑᓂᑲᓱᑦ᙮ ᑭᒋ ᐌᔅᑲᒡ ᒪᑲ, ᑭ ᐃᑕᑯᐸᓐ ᓇᐯᐤ ᐎᓴᑫᒐᒃ ᐁ ᐃᔑᓂᑲᓱᑦ᙮ ᐎᓇ ᒪᑲ ᒪᐗᒡ ᑭ ᑲᔅᑯᑯᐸᓐ ᐁ ᒪᒪᑕᐎᔑᒋᑫᑦ ᑲ ᑭ ᑕᔑᒋᒃ᙮ ᑭᒥᓜᓕᑕᒻ ᐁ ᒣᑕᐌᑦ ᐁ ᒪᑕᐅᑐᑕᒃ ᒪᐃᑲᓇ ᐅᒋ ᓀᔅᑕ ᐊᑎᒶ᙮ ᐌᔅᑲᒡ ᒪᐃᑲᓇᒃ ᓀᔅᑕ ᐊᑎᒶᒃ ᒧᓇ ᐅᒋ ᐱᑐᔑᓇᑯᓯᐗᒃ᙮ ᐯᔭᑾᓄᒃ ᑭᑕᔑᑫᐗᒃ ᓀᔅᑕ ᑭ ᒪᒪᐎ ᑕᔑᑫᐗᒃ ᑎᐱᓚᐌ ᐅᐗᑎᒧᐗᒃ᙮ ᐯᔭᑾ ᐁ ᑭᔑᑲᒃ, ᐎᓴᑫᒐᒃ ᐱᒧᑌᑯᐸᓐ ᓚᓕ ᓴᑲᐃᑲᓂᒃ ᐁ ᑲᓇᐗᐸᒪᑦ ᓇᓇᑲᐤ ᐱᓓᓱᐗ ᐊᓂᑭ ᑐᐗᒃ ᔑᔑᐸᒃ ᓀᔅᑕ ᓂᔅᑲᒃ᙮ ᑭ ᐃᑕᐤ ᐱᑯ ᐊᓐᑕ ᐁᑲᓇᐗᐸᒪᑦ᙮ ᒧᓇ ᐅᒋ ᐎᑲᑴᓂᐸᔦᐤ ᔕᑯᒡ ᒧᓇ ᐅᒋ ᔑᐗᑌᐤ᙮ ᓇᑫ ᒪᑲ ᐎᓴᑫᒐᒃ ᑭ ᐊᑎ ᑲᑭᐌᔅᑲᐤ ᐅᒣᔅᑲᓇᒃ ᓀᔅᑕ ᑭᓇᑭᔅᑲᐌᐤ ᒪᐃᑲᓇ᙮ ᑭ ᐃᑗᐤ, “ᒥᓗ ᑭᔑᑲᐤ!” ᒪᐃᑲᓐ ᑭ ᐃᑗᐤ, “ᒥᓗ ᑭᔑᑲᐤ!” ᐎᓴᑫᒐᒃ ᑭᑲᑴᒋᒣᐤ ᒪᐃᑲᓇ ᑕᓂ ᐁᑐᑕᒥᓕᒋ ᐊᓄᒡ ᑲ ᑭᔑᑲᓕᒃ᙮ ᒪᐃᑲᓐ ᒪᑲ ᑭᓇᔅᑴᐊᔑᐁᐤ, “ᒧᓇᐌᔅ ᓂᒥᓗᐸᓕᓐ᙮ ᓂᑕᔭᐗᐗᒃ ᒥᒉᑦ ᔑᔑᐸᒃ ᓀᔅᑕ ᓂᔅᑲᒃ ᓂᑭᒃ᙮ ᓂᑕᑎᑭᐗᓐ ᒪᑲ ᑭᒋ ᒥᓇᐗᓱᔭᓐ ᐊᑎᑦ!” ᐎᓴᑫᒐᒃ ᒪᑲ ᑭ ᐗᐸᒣᐤ ᒪᐃᑲᓇ ᐅᐗᔭᓂᓕᐤ ᓀᔅᑕ ᑭ ᒥᓗᔑᔑᓂᐗ᙮ ᒣᑾᒡ ᒪᑲ ᐁ ᐊᔭᒥᑐᒋᒃ ᑫᓕᑯᒃ ᑭ ᑲᓇᐗᐸᒣᐤ ᒪᐃᑲᓇ ᐅᐗᔭᓂᓕᐤ᙮ ᐎᓴᑫᒐᒃ ᑭ ᐃᑌᓕᑕᒻ ᑭᒋ ᐅᔭᓯᑐᑕᐗᑦ ᐅᐅ ᒪᐃᑲᓐ, ᔕᑯᒡ ᒪᑲ ᐁᓕᐌᒃ ᑭᔑᓇᑯᓯᓂᓕᐗ ᓇᔅᐱᒡ ᐁ ᑲᑫᑕᐌᓕᑕᒥᓕᒋ᙮ ᒪᐃᑲᓐ ᒪᑲ ᒧᓇ ᐎᔅᑲᒡ ᐅᒋ ᑕᐺᔦᓕᒣᐤ, ᓀᔅᑕ ᐎᓴᑫᒐᒃ ᒧᓇ ᐅᒋ ᑫᒋᓇᐅ ᑭᒋ ᑭ ᐅᔭᓯᑐᑕᐗᑦ ᐅᐅ ᒪᐃᑲᓇ, ᔕᑯᒡ ᒪᑲ ᑭ ᑯᒋᑕᐤ᙮ ᐁᑯ ᐎᓴᑫᒐᒃ ᑲ ᐃᑎᑎᓱᑦ ᑭᒋ ᓇᑐᒪᑦ ᐎᑭᒃ ᐊᓂᐃ ᒪᐃᑲᓇ᙮ ᐁᑯᑕᓐᑌ ᐱᑯ ᑫ ᑭ ᑐᑕᐗᑦ ᑭᒋ ᐅᔭᓯᑐᑕᐗᑦ ᒪᐃᑲᓐ᙮ ᑭ ᐃᑗᐤ ᒪᑲ ᒪᐃᑲᓇ, “ᑭ ᓇᑐᒥᑎᓐ ᑭᒋ ᐯᒋ ᐃᑐᑌᔭᒃ ᓂᑭᒃ ᑭᒋ ᐯᒋ ᑲᓇᐗᐸᒪᒋᒃ ᑕᓐᑕᑐ ᐊᔭᐗᑭᒃ ᔑᔑᐸᒃ ᓀᔅᑕ ᓂᔅᑲᒃ᙮” ᐎᓴᑫᒐᒃ ᒪᑲ ᑭ ᓇᑐᒣᐤ ᑭᑕᑭᔭ ᑲᐗᑯᒥᑐᓕᒋ ᒪᐃᑲᓇ ᓀᔅᑕ ᑲᐗᑯᒥᑐᓕᒋ ᐊᑎᒶ ᐊᔑᑦ᙮ ᒪᐃᑲᓐ ᒪᑲ ᑭ ᐃᑗᐤ, “ᐁᐁ, ᑲ ᐯᒋ ᐃᑐᑕᓇᓐ ᔕᑯᒡ ᒪᑲ ᑲᐎᓇ ᑾᓐᑕᐤ ᑐᑕᐎᓇᓐ – ᐎᓴᑫᒐᒃ!” “ᑕᐃᑾᓐ ᐁᔭᐱᔕᔑᒃ ᓂᒧᐎᓐ᙮ ᐁᑯ ᒪᑲ ᐯᑕᒃ ᑭᓂᒧᐎ ᐎᓚᒋᑲᓂᐗᐤ ᓀᔅᑕ ᑲᐅᓚᔅᑕᓐ ᒥᔅᑕᐃ ᒥᒋᒻ,” ᑭ ᐃᑗᐤ ᐎᓴᑫᒐᒃ᙮
