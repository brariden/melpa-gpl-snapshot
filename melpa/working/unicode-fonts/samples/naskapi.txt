# Language: Naskapi
#   ISO 639-3:
#   Alt Name: ᓇᔅᑲᐱ
# Dialect:
# Orthography:
# Source: http://www.languagegeek.com/algon/naskapi/nas_example.html
# Original source: http://www.naskapi.ca
#

ᓇᔅᑲᐱ ᐃᔪᒡ

ᓇᔅᑲᐱ ᐃᔪᒡ ᐅᑕ ᑲᐛᐛᒋᑲᒪᒡ [ᐅᑕᒡ ᑲᐃᓯᓂᑲᑕᑲᓄᒡ ᓇᔅᑲᐱ ᐃᔪᒡ ᐅᑕ ᓴᐱᐸᐤ ᑭᔭ ᒥᓄᐛᒡ ᑲᐃᓯᓂᑲᑕᑲᓄᒡ ᓇᔅᑲᐱ ᐃᔪᒡ ᐅᑕ ᑯᐸᒃ] ᐅᐊᑯᓐᒡ ᐃᔪᒡ ᓴᓯᑲᓐ 750 ᐊᐃᑕᑎᓯᒡ ᑭᔭ ᔭᐱᒡ ᐊᔅᑎᓯᓇᑕᐛᑲᓄᒡ ᐊᓐᑕ ᒋᐛᑎᓄᓯᒡ ᑯᐸᒃ ᓂᔅᑯᒧᐅᓂᒡ NEQA᙮ ᐊᓐᑕ ᐛᒋᒡ ᑲᐛᐛᒋᑲᒪᓯᒡ ᑯᐸᒃ ᐊᓐᑕ ᐊᑎᒂᒡ ᒋᐛᑎᓄᓯᒡ ᐊᓐᑕ ᓴᐱᐸᐤ ᓴᓯᑲᓐ ᐊᑎᒂᒡ 16km᙮ ᐊᓐ ᐃᔪᔅᒋᔾ ᒪᒧ ᐊᔅᐱᓴᒡ 40 ac. ᐊᓐᑕ ᓴᓯᑲᓐ 16 ᐊᔅᐱᓴᒡ ᐛᔅᑲ ᐊᑭᔅᑭᒐᒡ ᐊᓐᑕ ᐸᐃᒄ ᐊᑎᔅᑕᒡ ᐊᔅᒋᔾ᙮ ᑎᑯᓐ ᐊᔅᒋᔾ ᒐᒋ ᓄᔅᒋᑕᑲᓄᒡ ᐃᔪᔅᒋᔾ ᒐᒋ ᒋᒥᑕᑲᓄᐃᒋ ᒥᒍᐛᐸ ᑭᔭ ᐎᒋᒥᑕᑲᓄᒡ ᒐᒂᓐ ᒐᒋ ᐊᑐᔅᑲᐛᒐᓄᒡ᙮

ᐃᔪᒡ

ᒥᒐᑐᒡ ᓇᔅᑲᐱ ᐛᒋᒡ ᐊᓐᑕ ᐃᔪᔅᒋᒡ᙮ ᐊᓐᑕ ᐃᔪᔅᒋᒡ ᓇᔅᑲᐱ ᐃᒧᐊᓐ ᐊᐅᑯᓐ ᐅᔅᑲᒡ ᐃᒧᐊᓐ ᐃᔭᐱᒋᑕᑲᓄᒡ᙮ ᒥᒐᑐᑦ ᐊᓂᔭ ᓇᔅᑲᐱ ᐊᓯᐃᒥᒡ ᐃᒧᐅᓂᔪᐤ ᑭᔭ ᒥᒐᑐᒡ ᐊᐱᑯᑕᒡ ᐊᐃᔭᔅᑕᒡ᙮ ᑯᑎᒋᔪᐤ ᔭᐱᒡ ᐃᒧᐅᓂᔪᐤ ᐊᑲᑭᔭᓴᐅᔅᑕᒡ ᔭᐱᒋᑕᒡ ᑭᔭ ᒥᒐᑐᒡ ᐅᔅᑎᓂᓱᒡ ᐊᐛᒥᔅᑎᑯᓯᒥᒡ᙮ ᓇᔅᑲᐱ ᐃᔪᒡ ᐊᔅᑯ ᑭᓄᐛᐃᑎᒧᒡ ᑭᔭ ᐊᑎᒋᑕᐅᒡ ᐃᔪᐤ ᐃᑐᐅᓂᔪᐤ᙮ ᒧᔭᒻ ᑯᑎᑲ ᒥᒐᑦ ᒋᐛᑎᓄᒡ ᐃᔪᔅᒋᔭ ᓇᔅᑲᐱ ᐊᔅᑯ ᐊᓐᑐᐅᒡ ᑭᔭ ᐊᓐᑐᐅᓂᒪᓴᐅᒡ ᑭᔭ ᐊᓐᑐᒪᓂᔪᐅᒡ ᑭᔭ ᐊᐅᑯᔭᐤ ᐊᓂᔭ ᐊᓐᑐᐅᓂᔭᐤ ᐊᔅᑕᐃᑕᑯᓂᒡ ᐊᓐᑕ ᐅᑎᔪᓄᐛᒡ᙮

ᒐᒋ ᐊᓐᑕ ᑎᑯᓯᐱᐃᓐ

ᑲᐛᐛᒋᑲᒪᒡ ᒪᔅᑲᓄᐤ ᐊᓐᑕ ᐊᑎᒧᒡ ᐃᔅᐱᔅ ᐊᓐᑕ ᓴᐱᐸᐤ ᐅᑕᓇᒡ ᐃᔅᑭᓐ ᐱᐳᓇ ᐊᐱᒋᑕᑲᓄᐤ᙮ ᐃᔅᑯᑕᐅᑕᐸᓐ ᒪᔅᑲᓄᐤ ᔪᐱᒡ ᐊᐱᒋᑕᑲᓄᐤ ᐊᓯᑯᒻ ᒥᓇᔅᑕᑲᓇ ᐊᓐᑕ ᓴᐱᐸᐤ ᐃᔅᐱᔅ ᐛᐳᔅ-ᓇᐱᑥᐤ ᐱᔭ ᐛᓴᒡ᙮ ᐃᔅᑯᑕᐅᑕᐸᓐ ᐊᑎᒂᒡ ᑭᔭ ᐊᐳᓯᑕᑲᓄᒡ ᐊᒪᒥᓴᒡ ᒐᒂᓐ ᑭᔭ ᑯᑎᒃ ᒐᒂᓐ ᒧᔭᒻ ᐱᒥᔾ ᑭᔭ ᒥᒋᒻ ᑭᔭ ᐊᑎᒂᒡ ᑥᐅᓇᓐ ᐃᔅᑭᓇ ᐱᐳᓐ ᐊᐱᒋᑕᑲᓄᐤ ᐱᑕᑕᒡ ᑕᑐ ᒋᓯᑲᐛ ᐊᓯᑯᒻ ᒥᓇᔅᑕᑲᓐ᙮
